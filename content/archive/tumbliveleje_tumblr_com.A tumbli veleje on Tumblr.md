# [A tumbli veleje on Tumblr](https://tumbliveleje.tumblr.com/)
A hypofoltos megkopott pólós néha én vagyok. 

A 18 éves, cicanadrágban és sport melltartóban edző lány, akiről azt hinnéd hogy a tükörben az edzős sminkjét nézi folyton, de csak kíváncsi, hogy bámulják e a fenekét. Kizárólag a háromféle gluteus izmára edz. Mindig. Kivétel nincs. 

3-5 fős vézna fiúcsapat, 16-20 év közöttiek, néha még megvan a pehelybajusz is. Tesis fehér pólóban edzenek, néha a gimijük emblémája is rajta van. Szegényeknek senki nem mutatott meg semmit, így lehetetlen nagy súlyokkal próbálják végrehajtani a feladatokat. Mivel elsősorban egymásra figyelnek, nem lesz nekik gyanús, hogy azt az oldalra emelést, amit ők 8 kilóval csinálnak, a mellettük álló 100 kilós, jóval izmosabb arcok max 3al.

3-5 fős fiúcsapat, 20-24 év közöttiek, már mindenféle díszes edzős cuccban. Némi izom már felkerült, de azért nem ez lenne a végcél. Rendszeresen jön velük egy jóval nagyobb társuk, akire remegő tekintettel néznek minden gyakorlat végrehajtásánál. Ő a szellemi vezető. A bőrén látszik, hogy szteroidozik, de ezt nyilván nem árulja el a kis barátainak. 

A hangos nő, aki ott él. Ismeri az összes többi nőt. Vagy ismerni fogja. Egyenruhája cicanadrág, területe a lábgép. Senki nem látta se megérkezni, se elmenni soha. Sokan tudni vélik hogy a szertárban lakik, mások állítják hogy az álmennyezet fölött van neki egy kis kuckója, ahol vízen, és rózsaszín csomagolásos fehérjeporokon él. 

A homoszexuális vézna páros, akik valahogy mindig a szteroidozó hegyomlás srác közelében próbálnak edzeni, hátha hátha. 

Az 50es normál testalkatú férfi, aki a kislányával, vagy a fiával jár le edzeni. Elteltek rég azok az évek, mikor a nők megbámulták az utcán, de ezt nem kéeps elfogadni. Próbálja kiásni a romokat, és flegma mosollyal néz mindenkire aki nála kisebb súlyokat használ. 

A vastestvér aki csak a 3 alapgyakorlatot csinálja. Fekvenyomás, guggolás, deadlift. Annyi időt tölt el a fekvepadon, hogy egy kis éjjeliszekrényt is rakhatna oda már. Persze erre nincs szükség, hisz hatalmas utazótáskával jár edzeni, amiben a különféle szerektől, poroktól elkezdve a WD40-en keresztül minden van. (Egyszer mikor üres volt a terem, látták kamerafelvételen, hogy kipróbál egy gépet. Azonban félve attól hogy megkérdőjelezi a többi vastestvér a heteroszexualitását, sose tenne ilyet, ha más is látja)

A strici, aki fekete cicanadrágban, és bordó pufimellényben edz, utóbbi alatt nincs semmi. Gyémántos fülbevaló, zselézett tüsihaj, szolis bőr, mintha egy Gigi D’agostino klipből lépett volna ki. Kizárólag karra edz, vékony felsőtestéhez indokolatlan méretű karok társulnak.

A 40+os nő, aki lejön azért a terembe, hogy sétáljon a futópadon 1 órát, majd hazamegy. 

A fittnek tűnő nem cicanadrágos csaj, aki annyival melegít be, mint az 50es férfi legnagyobb 1es ismétlése, ezért az nem is szeret a közelében lenni, inkább messziről fitymálgatja.